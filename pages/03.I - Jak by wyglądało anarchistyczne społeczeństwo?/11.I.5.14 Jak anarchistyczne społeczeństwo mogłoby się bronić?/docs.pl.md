I.5.14 Jak anarchistyczne społeczeństwo miałoby się bronić?

Anarchiści zdają sprawę, że anarchistyczne społeczeństwo będzie musiało
bronić się zarówno wewnętrznie, jak i zewnętrznie przed próbami
ponownego narzucenia kapitalizmu i państwa. W rzeczywistości wszyscy
rewolucyjni anarchiści utrzymywali, że rewolucja musiałaby móc się
bronić.

Niestety, marksiści konsekwentnie próbują przekłamywać argumentację
anarchistów na ten temat. Lenin, na przykład, głosił, że „proletariat
potrzebuje państwa tylko tymczasowo. Nie wszyscy sprzeciwiamy się
anarchistom w kwestii obalenia państwa jako celu. Utrzymujemy, że aby
osiągnąć ten cel, musimy tymczasowo skorzystać z narzędzi, zasobów i
metod państwa przeciwko wyzyskiwaczom, dokładnie tak, jak dyktatura
klasy wyzyskiwanej jest tymczasowo niezbędna dla obalenia wszystkich
klas. Marks obiera najlepszą i najbardziej jasną formę, by opisać swój
stosunek wobec anarchistów: po obaleniu jarzma kapitalistów, czy
robotnicy powinni »złożyć broń«, czy użyć jej przeciwko kapitalistom,
aby zburzyć ich opór? A czymże jest systematyczne użycie broni przez
jedną klasę przeciwko drugiej, jeżeli nie »przejściową formą«
państwa."\[„The state and Revolution", Essential Works of Lenin, str.
316\]

Na szczęście, jak zauważa Murray Bookchin, anarchiści „nie są tak
naiwni, by wierzyć, że anarchizm może zostać wprowadzony z dnia na
dzień. Przypisując takie twierdzenie Bakuniowi, Marks i Engels celowo
przekłamali poglądy rosyjskich anarchistów. Anarchiści także \[...\] nie
wierzyli, że obalenie państwa oznaczało 'złożenie broni' natychmiast po
rewolucji\..."\[Post-Scarcity Anarchism, str. 213\] Nawet podstawowa
znajomość dzieł anarchistycznych myślicieli wystarczy, by zrozumieć, że
Bookchin ma rację. Jak wykażemy, anarchiści zawsze konsekwentnie
głosili, że rewolucja i anarchistyczne społeczeństwo musi być bronione
przed tymi, którzy próbowaliby przywrócić hierarchię, opresję i wyzysk
(nawet jeśli, tak, jak Leniniści, zwaliby się „socjalistami"). Jak pisał
Malatesta w 1891 r.:

„Wielu uważa, że \[...\] anarchiści w imieniu swoich ideałów chcieliby,
by respektowana była ta dziwna swoboda, która narusza i niszczy wolność
i życie innych. Wydawałoby się, że myślą oni, że po obaleniu państwa i
własności prywatnej pozwolilibyśmy, aby obie te rzeczy zostały po cichu
odbudowane, ze względu na poszanowanie dla wolności tych, którzy
odczuwaliby potrzebę bycia władcami i właścicielami. Naprawdę dziwny
sposób na interpretowanie naszych idei!" \[Anarchy, str. 41\]

Anarchiści odrzucają ideę, jakoby obrona rewolucji, lub nawet akt
rewolucji sam w sobie oznaczałby lub wymagał „państwa". Jak głosił
Malatesta, państwo „oznacza przekazanie władzy, czyli zrzeczenie się
inicjatywy i suwerenności przez wszystkich i przekazanie ich w ręce
wąskiej grupy" \[Op. Cit., str. 40\]. Luigi Fabbri podkreślił to,
głosząc, że dla anarchistów „istotą państwa \[jest\] scentralizowana
władza lub, innymi słowy, narzucona władza, na którą monopol ma państwo,
w ramach tej opartej na przemocy instytucji znanej jako »rząd« ; w
hierarchicznym despotyzmie, prawnym, policyjnym i wojskowym despotyzmie,
który narzuca swoje prawa wszystkim." \["Anarchy and 'Scientific'
Communism", w The Poverty of Statism, str. 13--49, Albert Meltzer (ed.),
str. 24--5\]. Zatem państwo jest przekazaniem władzy, jej
scentralizowaniem w ręku nielicznych jednostek górujących nad
społeczeństwem, a nie sposobem na obronienie rewolucji przed
wywłaszczoną klasą rządzącą. Mylenie obrony rewolucji z państwem jest
zatem poważnym błędem, bo wprowadza nierówność władzy do tak zwanego
socjalistycznego społeczeństwa. Słowami Wolina:

„Każda władza polityczna w nieunikniony sposób tworzy sytuację
uprzywilejowania dla tych, którzy z niej korzystają. Zatem z samych
swoich podstaw łamie ona zasadę równości i godzi w serce Rewolucji
Społecznej \[...\] \[oraz\] staje się źródłem kolejnych przywilejów
\[...\] władza nieuchronnie tworzy zbiurokratyzowany aparat przymusu,
niezbędny każdej administracji \[...\] Tworzy zatem nową uprzywilejowaną
kastę, najpierw politycznie, później ekonomicznie \[...\] sieje wszędzie
nasienie nierówności i wkrótce infekuje cały organizm społeczny \[...\]
przyzwyczaja masy do pasywności, a wszelki duch i inicjatywa są
tłamszone przez samo istnienie władzy, w całym zakresie jej
egzekwowania." \[The Unknown Revolution, str. 249\]

Jak można się spodziewać, anarchiści uważają, że rewolucja powinna
bronić się w taki sam sposób, w jaki się organizuje --- od dołu w górę,
na podstawie samozarządzania. Środki służące obronie anarchistycznego
społeczeństwa lub rewolucji oparte są o organy samozarządzania, które ta
rewolucja tworzy. Słowami Bakunina:

„Sfederalizowane Przymierze wszystkich organizacji pracowniczych \[...\]
składa się na Komunę \[...\] Komuna będzie zorganizowana poprzez stałą
federację Barykad oraz przez utworzenie Komunalnej Rady Rewolucyjnej,
składającej się z jednego lub dwóch delegatów z każdej barykady \[...\]
uprawnionych poprzez powszechne, lecz odpowiedzialne i odwoływalne
mandaty \[...\] wszystkie prowincje, komuny i stowarzyszenia \[...\]
reorganizujące się w sposób rewolucyjny \[...\] wysyłają \[...\] swoich
reprezentantów do umówionego miejsca spotkania \[...\] uprawnionych
przez podobne mandaty by, stworzyć federację stowarzyszeń, komun i
regionów objętych powstaniem \[...\] które zorganizują rewolucyjne siły
zdolne do pokonania reakcji \[...\] to właśnie fakt ekspansji i
organizacji rewolucji wyłącznie w celu obrony własnej przez obszary
zbuntowane przyniesie triumf rewolucji \[...\]

Jako że wszędzie rewolucja musi być stworzona przez ludzi i najwyższa
władza sprawcza musi zawsze być w rękach ludzi zorganizowanych w wolną
federację rolniczych i przemysłowych stowarzyszeń \[...\]
zorganizowanych oddolnie poprzez system rewolucyjnej delegacji \[\...\]"
\[Michael Bakunin: Selected Writings, str. 170--2\]

Zatem, jak widać, rewolucja ma podwójną strukturę. Z jednej strony ---
federacja rad pracowniczych opartych o samozarządzane zgromadzenia
nominujące upoważnionych i odpowiedzialnych przed nimi delegatów. Z
drugiej --- mamy federację barykad, znów opartą o samozarządzanie i
upoważnionych delegatów, która broni rewolucji przed reakcją. Sukces
rewolucji zależy od jej rozprzestrzenienia się oraz zorganizowania
wspólnej samoobrony. Bakunin podkreślił wagę skoordynowanej obrony dwa
lata później, w roku 1870:

„Załóżmy \[...\] że to w Paryżu zacznie się \[rewolucja\] \[...\] Paryż
naturalnie pośpiesznie zorganizuje się najlepiej, jak potrafi, w sposób
rewolucyjny, po tym, jak pracownicy połączą się w stowarzyszenia i
natychmiast przejmą wszystkie środki produkcji, każdy rodzaj kapitału i
budynku; uzbrojeni i zorganizowani według ulic i dzielnic, stworzą
rewolucyjną federację wszystkich dzielnic, sfederalizowaną komunę
\[...\] i zorganizują wspólną obronę przeciwko wrogom Rewolucji, wraz z
propagandą, bronią i praktyczną rewolucyjną solidarnością z przyjaciółmi
we wszystkich krajach przeciwko nieprzyjaciołom we wszystkich krajach."
\[Op. Cit., p. 178--9\]

Jak widać, rewolucja nie tylko obala państwo poprzez wolną federację
zgromadzeń pracowniczych, lecz także wywłaszcza kapitał i kładzie kres
pracy najemnej. W ten sposób „polityczna rewolucja zmienia się w
rewolucję społeczną." \[Op. Cit., p. 171\] Co, należy dodać, obala
kolejny Marksistowski mit, który głosi, cytując Engelsa, że „państwo
jest najwyższym złem, \[i\] to przede wszystkim państwo musi zostać
odrzucone, a za nim kapitalizm sam spłonie", innymi słowy „obalenie
państwa" nadchodzi jeszcze przed „rewolucją społeczną". \[Marks i
Engels, The Marx-Engels Reader p. 728\] Jak wyraźnie widać, anarchiści
uznają rewolucję społeczną jako jednoczesne obalenie państwa oraz
obalenie kapitalizmu.

Zatem Bakunin doskonale zdawał sobie sprawę z potrzeby obrony rewolucji
po obaleniu państwa i kapitalizmu. Jasne jest, że po udanym zrywie,
rewolucyjny lud nie „składa broni", lecz organizuje się w federację, by
koordynować obronę przed reakcyjnymi obszarami, które dążą do jego
stłamszenia.

Bakunin nie był też sam w swojej analizie. Na przykład, jak się okazuje,
Errico Malatesta też głosił, że podczas rewolucji powinniśmy „uzbroić
cały lud". Rewolucja „uzbroiłaby ludność tak, żeby mogła się bronić
przed jakąkolwiek zbrojną próbą przywrócenia władzy reakcji." Ta
rewolucja oznaczałaby „stworzenie ochotniczej milicji, pozbawionej
możliwości ingerencji w życie społeczności, lecz mogącą jedynie odpierać
zbrojne ataki próbującej przywrócić swoją władzę reakcji, lub opierać
się zewnętrznej interwencji państw nieobjętych jeszcze rewolucją." Tak
samo, jak Bakunin, Malatesta podkreśla, jak ważne jest koordynowanie
działań zbrojnych poprzez wolne federacje stowarzyszeń pracowniczych ---
„rozwój rewolucji byłby zadaniem ochotników, wszelkich rodzajów
komitetów, lokalnych, międzykomunalnych, regionalnych i ogólnonarodowych
kongresów, które zajmowałyby się koordynacją działań społecznych
\[...\], organizacja życia społecznego poprzez dobrowolne zrzeszenia i
federacje producentów i konsumentów, tworzone i modyfikowane zgodnie z
życzeniami ich członków", a zatem „pod bezpośrednią kontrolą ludzi".
Znów, tak, jak u Bakunina, rewolucja obaliłaby państwo i kapitał, a
„pracownicy \[...\] \[powinni\] przejąć kontrolę nad fabrykami \[...\]
tworzyć między sobą federacje \[...\] rolnicy powinni przejąć ziemię i
plony zagrabione przez właścicieli ziemskich." W końcu „najpotężniejszym
sposobem na obronę rewolucji jest zawsze odbieranie burżujom
ekonomicznych podstaw, na których opiera się ich władza i uzbrojenie
wszystkich (aż do momentu, kiedy uda nam się przekonać wszystkich, by
porzucili swoją broń jako zbędne i niebezpieczne zabawki), oraz
zainteresowanie większości populacji zwycięstwem rewolucji". \[Life and
Ideas, str. 170, str. 165, str. 166, str. 165--6, str. 184, str. 175,
str. 165 i str. 173\]

Malatesta podkreśla, że rząd nie jest niezbędny, by bronić rewolucji:

„Oczywiście, przyznajmy, że rządy nadal niewyzwolonych państw będą
chciały i mogły usiłować ponownie zniewolić wyzwolony lud. Czy ten lud
potrzebowałby rządu, by się bronić? By walczyć, potrzebni są ludzie o
całej niezbędnej wiedzy geograficznej i mechanicznej, a ponadto wielkie
masy ludności chcące walczyć. Rząd nie może ani zmniejszyć umiejętności
tych pierwszych, ani odwagi tych drugich. A wszelkie doświadczenia
historyczne uczą nas, że ludzie, którzy naprawdę pragną bronić swojego
państwa, są niepokonani: i we Włoszech wszyscy wiedzą, że w obliczu
armii ochotników (formacji anarchistycznych) obalają się trony, a zwykłe
armie składające się z poborowych lub najemników znikają." \[Anarchy,
str. 40--1\]

Hiszpański anarchista D. A. Santillan głosił, że „lokalny Komitet
Ekonomiczny przejmie zadanie obrony i stworzy dywizje ochotnicze dla
pełnienia straży, lub, jeżeli zajdzie potrzeba, do walki" w „przypadkach
nagłych lub groźbie kontrrewolucji". Te Komitety Lokalne byłyby
federacją rad pracowniczych i byłyby członkami Regionalnego Komitetu
Ekonomicznego, który, tak, jak Komitet Lokalny, byłby „tworzony poprzez
delegacje lub zgromadzenia". \[After the Revolution, str. 80 i str.
82--83\] Znów widzimy możliwość obrony rewolucji opartą na federacji
komitetów pracowniczych oraz bezpośrednio kontrolowaną przez rewolucyjny
lud.\
\
Na koniec zerknijmy na stworzoną przez Hiszpańskie CNT w 1936 r.
rezolucję o Wolnościowym Komunizmie. W tym dokumencie znajdziemy sekcję
nazwaną „Obrona Rewolucji", która głosi:

„Przyznajemy konieczność obrony postępów dokonanych poprzez rewolucję
\[...\] Zatem \[...\] niezbędne kroki zostaną podjęte, by bronić nowego
układu, czy to wobec zagrożenia kapitalistycznej inwazji z zagranicy
\[...\] czy to przeciwko kontrrewolucji wywodzącej się z wewnątrz.
Należy pamiętać, że stała armia stanowi największe niebezpieczeństwo dla
rewolucji, gdyż jej wpływ mógłby doprowadzić do dyktatury, która z całą
pewnością zdławiłaby rewolucję \[...\]

Uzbrojony lud będzie najlepszym zabezpieczeniem przeciwko jakiejkolwiek
próbie przywrócenia obalonego systemu z wewnątrz, jak i z zewnątrz
\[...\]

Dajmy każdej Komunie mieć własną broń i środki obrony \[...\] ludzie
szybko zmobilizują się przeciwko wrogom, wracając do swojej codziennej
pracy, gdy tylko wypełnią zadanie obrony \[...\]

1\. Rozbrojenie kapitalizmu oznacza oddanie broni społecznościom, które
będą odpowiedzialne za zapewnienie, by środki obrony były skutecznie
zorganizowane na przestrzeni całego kraju.

2\. W kontekście międzynarodowym musimy podjąć intensywny wysiłek
propagandowy pośród proletariatu każdego kraju tak, żeby podjął się
energicznego protestu nawołującego do solidaryzowania się przeciwko
jakiejkolwiek próbie najazdu przez swój rząd. Jednocześnie, nasza
Iberyjska Konfederacja Autonomicznych Libertariańskich Komun dostarczy
materialnego i moralnego wsparcia wszystkim uciskanym świata, tak, żeby
mogli na zawsze wyzwolić się spod potwornej kontroli kapitalizmu i
Państwa." \[cyt. Jose Peirats, The CNT in the Spanish Revolution, vol.
1, str. 110\]\
\
A zatem anarchistyczne społeczeństwo broni się w sposób niepaństwowy.
Obrona zorganizowana jest w sposób wolnościowy, oparta na federacjach i
radach pracowniczych i składa się z samozarządzanych milicji
pracowniczych. Dokładnie tak zorganizowało się CNT-FAI w 1936 r., by
odeprzeć faszystów Franco. Milicje, które zostały sformowane przez CNT
podczas rewolucji, były wewnętrznie samorządne, niehierarchiczne. Każda
kolumna milicji była zarządzana przez własny „komitet wojenny",
składający się z wybranych delegatów, którzy z kolei sami wysyłali
delegatów, by koordynować działania na którymś z frontów. Podobnie
wyglądało to u Machnowców podczas Rewolucji Rosyjskiej, którzy również
organizowali się w sposób demokratyczny i podlegali decyzjom lokalnych
komitetów pracowniczych i ich kongresów.

Zatem anarchistyczna teoria i praktyka wskazują, że obrona rewolucji nie
musi oznaczać hierarchicznego systemu takiego, jak Bolszewicka Armia
Czerwona, gdzie możliwość wyboru oficerów, komitetów żołnierzy i
samozarządzanych zgromadzeń zostały obalone przez Trockiego i zastąpione
oficerami narzucanymi odgórnie (zob. artykuł Trockiego The Path of the
Red Army, w którym otwarcie przyznaje się do obalenia żołnierskich
„organów rewolucyjnego samorządu", Rad Delegatów Żołnierskich, jak i
„systemu wyboru" dowódców przez samych żołnierzy na rzecz Armii
Czerwonej „budowanej od góry" z przydzielonymi przez władzę dowódcami).

Jak widać, jedyną uzbrojoną siłą, która mogłaby bronić anarchistycznego
społeczeństwa, byłyby ochotnicze, samozarządzane milicje zorganizowane
przez wolne społeczności i federacje komitetów pracowniczych. Milicje
byłyby zjednoczone i koordynowane przez federacje społeczności, podczas
gdy delegaci każdego oddziału milicji koordynowaliby same działania
wojenne. W czasie pokoju członkowie milicji żyliby i pracowali wśród
reszty ludności, a zatem mieliby podobną perspektywę i cele, co inni
pracownicy.

Zamiast organizowania nowego państwa, opartego na odgórnej,
hierarchicznej władzy, anarchiści głoszą, że rewolucyjny lud może
stworzyć i koordynować własną milicję i kontrolować obronę swojej
rewolucji w sposób bezpośredni i demokratyczny, poprzez własne struktury
organizacyjne (takie, jak związki zawodowe, komitety delegatów
wybieranych w zakładach pracy lub społecznościach itp.). Anarchiści
zawsze tak czynili, gdziekolwiek mieli taką możliwość, z dużym
powodzeniem. Zatem anarchistyczne społeczeństwo może bronić się przed
próbami ponownego narzucenia hierarchii i władców (zarówno dawnych, jak
i nowych).

Więcej dyskusji na temat tej kwestii znajdziesz w sekcji J.7.6 („Jak
anarchistyczna rewolucja mogłaby się bronić?").
