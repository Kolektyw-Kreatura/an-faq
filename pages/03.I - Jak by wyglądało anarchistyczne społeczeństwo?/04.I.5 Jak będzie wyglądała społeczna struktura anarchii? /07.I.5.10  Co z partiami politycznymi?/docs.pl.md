I.5.10 Co z partiami politycznymi?

Partie polityczne i inne grupy interesu będą istnieć w anarchistycznym
społeczeństwie tak długo jak ludzie będą odczuwali potrzebę by się do
nich przyłączać. Nie będą w żaden sposób *„zakazane"*, a ich członkowie
będą mieli te same prawa co wszyscy. Jednostki, które należą do partii
politycznych i stowarzyszeń mogą uczestniczyć w komunalnych i innych
zgromadzeniach i próbować przekonać innych o sensowności swoich
pomysłów.

Jednakże istnieje kluczowa różnica pomiędzy taką działalnością a
polityką w kapitalistycznej demokracji. To dlatego, że wybory na
odpowiedzialne pozycje w anarchistycznym społeczeństwie nie będą oparte
o mandaty partyjne ani nie będą oznaczać oddania komukolwiek władzy.
Emile Pouget opisuje tę różnicę pomiędzy syndykalistycznym związkiem
zawodowym a wyborami:

„Podstawową jednostką wyborczą związku zawodowego jest każdy jej
członek. Jednak związkowcowi oszczędzony jest przygnębiający fenomen
występujący w środowiskach demokratycznych, które, dzięki kultowi
wyborów powszechnych, mają tendencję do miażdżenia i umniejszania
ludzkiej osobowości. W demokratycznym systemie, wyborca może wykorzystać
swój głos tylko w celu dokonania aktu abdykacji: jego rolą jest
'oddanie' swojego 'głosu' na kandydata, którego chce mieć za swojego
'reprezentanta'."\

„Przynależność do związku zawodowego nie wiąże się z taką implikacją
\[...\] Dołączając do związku, pracownik po prostu zawiera umowę -- z
której może w dowolnej chwili zrezygnować -- z towarzyszami, którzy są
mu równi w chęciach i możliwościach \[...\] W takim związku, w przypadku
na przykład, kiedy należy wybrać radę związku do zajmowania się
kwestiami administracyjnymi, taka 'selekcja' nie może być porównana z
'elekcją': forma głosowania, którą stosuje się w takich sytuacjach jest
jedynie sposobem na podzielenie się zadaniami i nie towarzyszy jej
jakiekolwiek nadanie władzy. Ściśle ustanowione zadania rady związku są
jedynie administracyjne. Rada wykonuje zadanie które zostało jej
powierzone, nigdy nie wykraczając poza nadanym im przez ogół uprawnienia
ani nie zastępując go lub działając w jego miejscu."

„To samo można powiedzieć o wszystkich decyzjach podejmowanych w ramach
związku: wszystkie ograniczone są do konkretnego i ograniczonego
zadania, podczas gdy w demokracji, wybory oznaczają, że wybrany kandydat
\[lub kandydatka\] otrzymuje od wyborcy wolną rękę, pozwalającą mu
\[jej\] decydować i robić co zechce w dowolnej kwestii, bez
jakiejkolwiek uwagi na często przeciwne poglądy swoich mocodawców,
których sprzeciw, niezależnie od tego jak wyraźny, nie ma żadnego
znaczenia póki mandat kandydata \[lub kandydatki\] nie dobiegnie końca."

*„Zatem nie może być jakichkolwiek paraleli, a tym bardziej pomyłki,
pomiędzy działalnością związków zawodowych a uczestniczeniem w
rozczarowujących i przykrych obowiązkach polityki." *\[****No Gods, No
Masters****, vol. 2, str. 67--68\]

Innymi słowy, gdy osoby zostają wybrane na pozycje administracyjne,
zostają wybrane by sprawować swój mandat, **nie** by wprowadzić w życie
program swojej partii. Oczywiście, jeżeli te osoby przekonają swoich
współpracowników lub współobywateli, że ich program jest słuszny,
wówczas mandat i program będą identyczne. Jednakże w praktyce jest to
mało prawdopodobne. Możemy sobie wyobrazić, że decyzje kolektywów i
społeczności odzwierciedlałyby zawiłe interakcje społeczne oraz różne
opinie polityczne swoich członków i grup wewnątrz zrzeszenia.

Zatem anarchizm z pewnością będzie zawierał wiele różnych ugrupowań
politycznych i idei. Ich relatywny wpływ na kolektywy i społeczności
oddawałby siłę ich argumentów, jak i sensowność ich pomysłów, tak jak to
powinno mieć miejsce w wolnym społeczeństwie. Jak twierdził Bakunin,
„*obalenie tych wzajemnych wpływów oznaczałoby śmierć. A gdy domagamy
się wolności dla mas, w żadnym wypadku nie sugerujemy obalenia
naturalnych wpływów, które jednostki lub grupy jednostek na nie
wywierają. To, czego pragniemy, to obalenie tych wpływów, które są
sztuczne, uprzywilejowane, legalne, oficjalne." *\[zacytowane przez
Malatestę w ****Anarchy****, str. 50\]

Jedynie gdy reprezentatywny rząd zastępuje samozarządzanie, debata
polityczna kończy się *„wybraną dyktaturą"* i scentralizowaniem władzy w
rękach jednej partii, która twierdzi, że wypowiada się w imieniu całego
społeczeństwa, tak jakby miało ono tylko jeden umysł.
