---
title: 'I.5.12 Jak anarchistyczne społeczeństwo zapewniałoby opiekę zdrowotną i inne usługi publiczne?'
visible: true
---
To zależy od tego, o jakim rodzaju anarchistycznego społeczeństwa
mówimy. Różni anarchiści proponują różne rozwiązania.

Na przykład w indywidualistyczno-mutualistycznym społeczeństwie opieka
zdrowotna byłaby zapewniana przez osoby lub kooperatywy na zasadzie
opłat za korzystanie. Jest prawdopodobnym, że jednostki lub
kooperatywy/stowarzyszenia zawierałyby umowy z ubezpieczycielami lub
bezpośrednio z dostawcami usług medycznych. Zatem taki system byłby
podobny do prywatnej służby zdrowia lecz przy wyeliminowaniu marż
zysków, gdyż oczekuje się, że konkurencja zniweluje ceny do kosztów
świadczenia usług.

Inni anarchiści odrzucają taki system. Są za uspołecznieniem służby
zdrowia i innych usług publicznych. Utrzymują, że sprywatyzowany system
byłby zdolny spełniać potrzeby jedynie tych, których na to stać, a zatem
byłby krzywdzący i niesprawiedliwy. Potrzeba opieki medycznej nie jest
zależna od dochodu i cywilizowane społeczeństwo powinno ten fakt uznać.
W kapitalizmie, maksymalizujący zyski dostawcy ubezpieczeń zdrowotnych
ustalają składki w oparciu o ryzyko choroby lub zranienia się
ubezpieczanego, co oznacza, że ci o najwyższym ryzyku mogą w ogóle nie
znaleźć ubezpieczenia w jakiejkolwiek cenie. Prywatni ubezpieczyciele
unikają całych gałęzi przemysłu, takich jak na przykład wyrąb drewna,
jako zbyt niebezpiecznych dla ich profitów, ze względu na ryzyko
wypadków lub chorób. Regularnie kontrolują swoje kontrakty i wykreślają
osoby, które zaczynają chorować. Z pewnością nie jest to wizja
inspirująca jakiekolwiek wolne społeczeństwo ani takie, które zgodne
jest z ideałami równości i wzajemnego szacunku.

Ponadto, konkurencja prowadzi do nieefektywności, gdyż ceny musiałyby
wzrosnąć aby pokryć marketing, związane z nią koszta administracji,
wypłacanie dywidend udziałowcom itd. Dla przykładu, w 1993 r.
kanadyjskie programy opieki zdrowotnej przeznaczyły na koszta operacyjne
0,9% całkowitych kosztów, w porównaniu do 3,2% dla programu Medicare i
12% dla prywatnych ubezpieczycieli w USA. Na dodatek, gdy Kanada
zaadoptowała swój publicznie finansowany system służby zdrowia w 1971
r., razem z USA wydawały ponad 7% swojego PKB na opiekę medyczną. W roku
1990, USA wydawało już 12,3%, przy kanadyjskim 9%.

Jak widać, socjalni anarchiści wskazują na to, co dzieje się w
kapitalizmie przy dyskusjach o uspołecznieniu służby zdrowia w
anarchistycznym społeczeństwie. Utrzymują, że konkurencja pogarsza
świadczenie usług medycznych. Według Alfie Kohn:

*„[W USA – przyp. tłum.]Większość szpitali i klinik jest obecnie
prowadzona przez nastawione na zysk korporacje; wiele instytucji,
zmuszone do walki o „klientów”, bardziej ceni sobie uzdolnionego
dyrektora marketingu niż uzdolnionego medyka. Jak w każdym innym
sektorze ekonomicznym, pościg za zyskiem oznacza nacisk na redukowanie
kosztów, a najłatwiejszym sposobem na to jest obniżenie jakości usług
dla nieopłacalnych pacjentów, czyli tych, którzy są bardziej chorzy niż
bogaci...”*

Wnioskuje zatem:

„W rezultacie – koszty szpitalne okazują się być **wyższe** w miejscach
gdzie jest więcej konkurencji o pacjentów” [Alfie Kohn, **No Contest**,
str. 240]

Jak zauważa Robert Kuttner:

„Amerykański system służby zdrowia jest splątaniem nierówności i
niewydajności – i robi się coraz gorszy w miarę jak próbują go usprawnić
siły rynku prywatnego. Zamiana na powszechny system świadczeń
zdrowotnych natychmiast przeciąłby ten węzeł Gordyjski. Nie tylko
pozwoliłby to na dostarczenie samych medycznych elementów zdrowia w
sposób efektywny i sprawiedliwy, lecz także, poprzez uspołecznienie
kosztów złego stanu zdrowia ludzi, stworzyłoby dla całego społeczeństwa
mocny bodziec finansowy do wzmocnienia działań zapobiegawczych […]
każde państwo z powszechną służbą zdrowia przeznacza mniej swojego PKB
na opiekę zdrowotną niż USA […] I prawie każde państwo z powszechną
służbą zdrowia ma większą średnią długość życia od narodzin (chociaż
mniej więcej podobne długości życia od dorosłości) […] większość
krajów z systemami powszechnej służby zdrowia ma również wyższe
statystyki zadowolenia pacjentów.”


„Przyczyny [...] powinny być oczywiste. Z natury swojej, systemy
powszechne wydają mniej pieniędzy na marnotrawcze koszty operacyjne, a
więcej na zapobieganie problemom zdrowotnym. Same ubezpieczenia
zdrowotne kosztują USA 1% swojego PKB, w porównaniu do kanadyjskiego
0.1%. Chociaż inflacja medyczna występuje wszędzie, systemy powszechne
mają o wiele niższe koszty inflacji […] W latach 1980-1987 całkowite
koszta opieki zdrowotnej zwiększyły się 2,4 razy więcej niż przyrost
PKB. W państwach z powszechną służbą zdrowia, ich wzrost był
zdecydowanie mniej gwałtowny. Statystyki dla Szwecji, Francji, RFN i
Wielkiej Brytanii to odpowiednio 1,2%, 1,6% oraz 1,7%[…]”

„Co zaskakujące, USA wydaje najwięcej pieniędzy na służbę zdrowia, mimo
że ma najmniejszą ilość łóżek na 1000 mieszkańców, najniższy procent
osób przyjmowanych do szpitali oraz najniższy wskaźnik obłożenia -
połączone z najwyższym dziennym kosztem, największą intensywnością
technologiczną oraz największą ilością pracowników na łóżko.”
[**Everything for Sale**, str. 155-6]

W 1993 r., USA przeznaczało 13,4% swojego PKB na opiekę zdrowotną, w
porównaniu do kanadyjskiego 10%, szwedzkiego i niemieckiego 8,6%,
brytyjskiego 6,6% oraz japońskiego 6,8%. Tylko 40% ludności USA było
zabezpieczone publiczną służbą zdrowia i ponad 35 milionów ludzi, czyli
14% ludności nie miało żadnego ubezpieczenia zdrowotnego przez cały 1991
r., a ponad dwa razy tyle nie było ubezpieczonych przez jakiś czas w
ciągu tego roku. Średnia długość życia jest wyższa w Kanadzie, Szwecji,
Niemczech, Japonii i Wielkiej Brytanii. USA ma najwyższe poziomy
umieralności wśród noworodków i jest ostatnie we wszystkich podstawowych
wskaźnikach zdrowia publicznego jak i posiada mniej lekarzy na 1000 osób
niż średnia OECD. Ogólnie rzecz biorąc, system w USA jest daleko w tyle
za publicznymi systemami w innych krajach.

Oczywiście można stwierdzić, że USA nie jest anarchią, więc takie
porównania są bezsensowne. Jednakże, wydaje się dziwnym, że dużo
bardziej konkurencyjny, sprywatyzowany system jest o wiele mniej wydajny
i sprawiedliwy od systemów powszechnej służby zdrowia. Dziwnym jest też,
że obrońcy konkurencji rynkowej z chęcią przytaczają przykłady z
„naprawdę istniejącego” kapitalizmu by zilustrować swoje pomysły
jednocześnie odrzucając negatywne przykłady jako wyniki
„zanieczyszczonego” systemu. Chcą zjeść ciastko i wciąż je mieć.

Dlatego większość anarchistów popiera uspołeczniony i powszechny system
opieki zdrowotnej, zarówno z powodów etycznych jak i wydajności. Jak
łatwo można się domyślić, anarchistyczny system uspołecznionej służby
zdrowia bardzo różniłby się od obecnych systemów powszechnej służby
zdrowia kontrolowanych przez państwo.

Taki system społecznej służby zdrowia byłby skonstruowany od dołu w górę
i oparty o lokalną komunę. W anarchistycznym społeczeństwie, *„usługi
medyczne […] byłyby darmowe dla wszystkich mieszkańców komuny.
Doktorzy nie byliby tacy jak kapitaliści, próbujący wyciągnąć jak
największy profit ze swoich nieszczęsnych pacjentów. Byliby zatrudnieni
przez komunę i ich zadaniem byłoby pomaganie wszystkim, którzy
potrzebują ich usług”.* Ponadto, działania zapobiegawcze będą odgrywały
kluczową rolę, jako, że *„zabiegi medyczne są jedynie leczniczą częścią
nauki medycyny; nie wystarczy leczyć chorych, należy również zapobiegać
chorobom. Taka jest właśnie funkcja higieny.”*[James Guillaume,
**Bakunin on Anarchism**, str. 371]

Jak funkcjonowałaby anarchistyczna służba zdrowia? Byłaby oparta na
samozarządzaniu i bliskiej współpracy z lokalnymi komunami i federacjami
komun. Każdy szpital lub przychodnia byłyby autonomiczne, jednak przy
tym połączone w federację wraz z innymi, pozwalając na łatwe dzielenie
się zasobami w miarę potrzeb, jednocześnie pozwalając na dostosowanie
usług medycznych do lokalnych potrzeb i wymagań tak szybko jak to
możliwe.

Rewolucja Hiszpańska pokazuje jak funkcjonowałby taki system
anarchistycznej służby zdrowia. Na wsi lokalni lekarze zazwyczaj
dołączali do wiejskich kolektywów i dostarczali swoich usług tak jak
inni pracownicy. Tam, gdzie lokalni lekarze nie byli dostępni,
*„kolektywy umawiały się by ich członkowie byli leczeni w szpitalach w
pobliskich miejscowościach. W niektórych przypadkach, kolektywy same
budowały szpitale; pozyskiwały sprzęt i inne rzeczy potrzebne przez
swoich lokalnych lekarzy.”* Na przykład sfederowane kolektywy z
dystryktu Monzon w Aragonii zbudowały i utrzymywały szpital w Binefar,
zwany Casa de Salud Durruti. W lipcu 1937 r. miał już 40 łóżek, w
oddziałach takich jak medycyna ogólna, profilaktyka lub ginekologia.
Dziennie przewijało się przez niego 25 pacjentów ambulatoryjnych i był
on otwarty dla wszystkich w 32 miasteczkach dystryktu. [Robert
Alexander, **The Anarchists in the Spanish Civil War**, vol. 1, str. 331
i str. 366-7]

Uspołecznienie służby zdrowia wyglądało trochę inaczej w Katalonii,
jednak oparto je o te same wolnościowe założenia. Gaston Leval dostarcza
świetnego podsumowania tego procederu:

*„Uspołecznienie usług zdrowotnych było jednym z największych osiągnięć
rewolucji. Aby móc docenić starania naszych towarzyszy, należy
przypomnieć, że przywrócili oni służbę zdrowia w całej Katalonii w
niesamowicie krótkim czasie po 19 Lipca. Rewolucja mogła liczyć na
współpracę wielu oddanych doktorów, których ambicją nie było bogacenie
się, lecz pomoc skrzywdzonym i ubogim.*

*Związek Pracowników Służby Zdrowia został założony we wrześniu 1936 r.
Zgodnie z tendencją łączenia wszystkich zawodów, szczebli i usług
służących jednej gałęzi przemysłu w jedną organizację, **wszyscy**
pracownicy medyczni, od portierów do doktorów i zarządców, zorganizowali
się w jeden wielki związek pracowników medycznych.*

[…]

*Nasi towarzysze podłożyli podstawy pod nową służbę zdrowia […] Nowa
opieka zdrowotna objęła całą Katalonię. Składała się na wielki system,
którego części były rozdzielane zgodnie z różnymi potrzebami na
podstawie ogólnego planu. Katalonia została podzielona na 9 stref […]
następnie, wszystkie okoliczne miasteczka i wsie były obsługiwane przez
te centrale.*

*W Katalonii zostało wyznaczonych 27 miast z łącznie 36 klinikami
udzielającymi swoich usług tak skutecznie, że każda wioska, każda osada,
każdy samotny pasterz w górach, każda kobieta, każde dziecko w dowolnym
miejscu otrzymywały stosowne i nowoczesne świadczenia zdrowotne. W
każdej z 9 stref był centralny syndykat i Komitet Kontrolny mieszczący
się w Barcelonie. Każdy departament był na swoim obszarze wpływów
całkowicie samodzielny. Jednak ta samodzielność nie oznaczała
odizolowania. Komitet Centralny w Barcelonie, wybrany przez wszystkie
sekcje, spotykał się raz w tygodniu z jednym delegatem z każdej sekcji
by poradzić sobie z doraźnymi problemami oraz wprowadzać w życie plan
ogólny […]*

*Lud natychmiast skorzystał z projektów syndykatu zdrowotnego. Syndykat
zarządzał wszystkimi szpitalami i klinikami. Sześć szpitali otwarto w
Barcelonie […] Osiem nowych sanitariów zostało zainstalowanych w
luksusowych domach, idealnie usytuowanych w górach i lasach. Niełatwym
zadaniem była konwersja tych willi w sprawne szpitale z zupełnie nowymi
pomieszczeniami.”* [np. cytatu Sama Dolgoffa, **The Anarchist
Collectives**, str. 99-100]

Ludzie nie musieli już płacić za usługi medyczne. Każdy kolektyw, jeżeli
było go na to stać, płacił datek na klinikę z której usług korzystał.
Budynki i pomieszczenia zostały ulepszone i wprowadzono do użytku
nowoczesny sprzęt medyczny. Jak w przypadku innych samozarządzanych
gałęzi przemysłu, służba zdrowia była na każdym szczeblu sterowana przez
zebrania pracowników, którzy wybierali delegatów oraz administrację
szpitali.

W Lewancie, CNT oparło się o własne, istniejące już Sociedad de Socorros
Mutuos de Levante (instytucję opieki zdrowotnej stworzoną przez związek
jako swego rodzaju towarzystwo świadczeń wzajemnych, która miała w
swoich szeregach wielu lekarzy i specjalistów). Podczas rewolucji,
Mutuos miało 50 lekarzy i była dostępna dla wszystkich powiązanych z nią
pracowników i ich rodzin.

A zatem, w całej Hiszpanii, pracownicy służby zdrowia zreorganizowali
swoją gałąź przemysłu zgodnie z ideałami wolnościowymi i we współpracy z
lokalnymi kolektywami lub komunami oraz związkami CNT. Jak podsumowuje
Gaston Leval:

„Wszędzie gdzie udało nam się zbadać miasta i wsie przemienione przez
rewolucję, szpitale, kliniki, polikliniki i inne zakłady służby zdrowia
zostały uspołecznione, powiększone, unowocześnione i oddane pod opiekę
wspólnot. A tam, gdzie nie istniały, zostały improwizowane.
Uspołecznienie medycyny było pracą dla korzyści wszystkich.” [np.
cytatu Roberta Alexandra, **Dz. Cyt.**, str. 677]

Można spodziewać się, że podobny proces będzie miał miejsce w przyszłym
społeczeństwie anarchistycznym. Pracownicy służby zdrowia będą sami
organizować swoje miejsca pracy, łączyć się w federacje by dzielić się
zasobami i informacjami, by tworzyć wspólne plany oraz polepszać jakość
dostarczanych usług. Komuny i ich federacje, syndykaty i federacje
syndykatów dostarczą niezbędnych zasobów i efektywnie kierować służbą
zdrowia, umożliwiając wszystkim dostęp do niej.

Podobne systemy działałyby w przypadku innych usług publicznych. Na
przykład w edukacji oczekujemy, że członkowie komun zorganizują system
wolnościowych szkół. To też można było dostrzec w Rewolucji
Hiszpańskiej. Hiszpańscy anarchiści zorganizowali Nowoczesne Szkoły
jeszcze przed wybuchem rewolucji, między 50 a 100 szkół, które
sfinansowały w różnych rejonach kraju przez lokalne grupy anarchistyczne
i związki CNT. Podczas rewolucji wszędzie w Hiszpanii syndykaty,
kolektywy i federacje formowały i zakładały szkoły. Edukacja „rozwijała
się w bezprecedensowym tempie. Większość częściowo lub całkiem
uspołecznionych kolektywów i miejscowości zbudowało przynajmniej po
jednej szkole. Na przykład w 1938 r. każdy bez wyjątku kolektyw w
Lewancie miał własną szkołę.” [Gaston Leval, np. cytatu Sama Dolgoffa,
**The Anarchist Collectives**, str. 168] Te szkoły miały za cel,
cytując Postanowienie CNT o Wolnościowym Komunizmie, „pomóc tym, którzy
myślą samodzielnie – w tym celu niezbędne będzie, aby nauczyciel pomógł
wykształcić wszelkie zdolności dziecka, tak by mogło ono w pełni
rozwijać swoje talenty.” [np. cytatu Jose Periats, **The CNT in the
Spanish Revolution**, str. 70] Założenia wolnościowej edukacji, czyli
promowanie wolności zamiast władzy w szkole, zostały zaaplikowane na
szeroką skalę (zob. sekcję J.5.13 dla bardziej szczegółowego opisu
Nowoczesnych Szkół i wolnościowej edukacji).

Ta edukacyjna rewolucja nie ograniczała się tylko do kolektywów lub
dzieci. Na przykład Federacion Regional de Campesinos de Levante
sformowała instytuty w każdej ze swoich pięciu prowincji. Pierwszy
został zorganizowany w październiku 1937 r. w starym klasztorze i
uczęszczało do niego 100 studentów. Federacja założyła również dwa
„uniwersytety” w Walencji i w Madrycie, które uczyły szerokiego
wachlarza przedmiotów związanych z rolnictwem i łączyły naukę z
zajęciami praktycznymi w uprawie eksperymentalnej, przyłączonej do
każdego uniwersytetu. Aragońskie kolektywy sformowały podobną
specjalistyczną szkołę w Binefar. CNT miało ogromny wpływ na
transformację edukacji w Katalonii. Ponadto, lokalna federacja CNT w
Barcelonie założyła szkołę szkolącą robotnice, mające zastąpić
robotników dołączających do armii. Szkołę prowadziły anarchofeministki z
grupy Mujeres Libres. [Robert Alexander, **Dz. Cyt.**, str. 406, str.
670 i str. 665-8 oraz str. 670]

Ostatecznie, usługi publiczne w anarchistycznym społeczeństwie będą
zależne od tego, czego potrzebują członkowie takiego społeczeństwa.
Jeżeli, na przykład, komuna lub federacja komun pragnie systemu
społecznej służby zdrowia lub szkół, wydzielą zasoby tak by je
zaimplementować. Wyznaczą za zadanie stworzenie takiego systemu na
przykład specjalnej komisji, składającej się z wolontariuszy spośród
zainteresowanych grup, takich jak odpowiednie syndykaty, organizacje
zawodowe, grupy konsumentów itd. Na przykład, w przypadku komunalnej
edukacji, komisja lub grupa robocza składałaby się z delegatów ze
związku nauczycieli, ze stowarzyszeń rodziców, związków uczniowskich
itd. Działanie takiego systemu byłoby oparte, jak w każdej innej gałęzi
przemysłu, na tych, którzy w nim pracują. Funkcjonalne samozarządzanie
byłoby normą, lekarze sterowaliby swoją pracą, pielęgniarze swoją itd.,
podczas gdy kierowanie szpitalem oparte byłoby o zgromadzenie ogólne
wszystkich pracowników, którzy wybieraliby i odwoływali delegatów, grupę
administracyjną i decydowali o ogólnym planie działania szpitala.
Oczywiście wszystkie inne zainteresowane grupy miałyby możliwość
współdecydowania, łącznie z pacjentami objętymi systemem służby zdrowia
oraz uczniami objętymi systemem edukacji.

Zatem, jak można się domyślić, usługi publiczne byłyby organizowane
przez samo społeczeństwo, zorganizowane w syndykaty i komuny. Byłyby
oparte o samozarządzanie pracowników, którzy sami decydowaliby o swoich
codziennych obowiązkach jak i o całości systemu. Nie-pracownicy którzy
również są częścią systemu (pacjenci, uczniowie) nie byliby ignorowani i
mieliby kluczową rolę w dzieleniu się swoimi potrzebami aby zapewnić
kontrolę jakości świadczonych usług i dopilnować, by usługi były
odpowiednie do potrzeb korzystających z nich ludzi. Zasoby konieczne by
utrzymać i rozwijać systemy byłyby dostarczane przez komuny, syndykaty i
ich federacje. Po raz pierwszy w historii, usługi publiczne byłyby
rzeczywiście publiczne, a nie państwowe, narzucone z góry
społeczeństwu.

Oczywiście, jakikolwiek system świadczeń społecznych nie byłby narzucony
tym, którzy go nie chcą. Byłby zorganizowany przez i dla członków komun.
Zatem, jednostki, które nie należą do lokalnej komuny lub syndykatu
musiałyby płacić by uzyskać dostęp do zasobów komunalnych.
Jednakże, mało prawdopodobnym jest, że anarchistyczne społeczeństwo
byłoby tak barbarzyńskie jak kapitalistyczne i odmawiałoby osobom chorym
i niezdolnym do zapłaty lub nie pomagałoby w nagłych wypadkach z powodu
braku zdolności finansowej. I tak samo jak pracownicy nie musieliby
dołączać do syndykatu, tak i lekarze i nauczyciele mogliby wykonywać
swój zawód poza systemem komunalnym jako samodzielni rzemieślnicy lub
członkowie kooperatywy. Jednakże, ze względu na powszechny dostęp do
darmowej służby zdrowia, mało prawdopodobne jest by dorobiliby się w ten
sposób wielkich pieniędzy. Medycyna, nauczanie itp. wróciłyby do tego,
co zazwyczaj z początku motywuje ludzi by zająć się takimi zawodami –
ich chęć pomagania innym i wywarcie pozytywnego wpływu na życia ludzi.

---
title: 'I.5.13 Czy anarchistyczne społeczeństwo nie byłoby podatne na głodnych
władzy?'
visible: true
---

Częstym kontrargumentem wobec anarchizmu jest to, że anarchistyczne
społeczeństwo byłoby podatne na przejęcie przez bandytów lub tych,
którzy pragną władzy. Podobnym argumentem jest to, że grupa pozbawiona
struktury władzy staje się podatna na charyzmatycznych liderów, więc
anarchia prowadzi do tyranii.  
  
Dla anarchistów takie argumenty są co najmniej dziwne. Społeczeństwo już
jest rządzone przez bandytów i/lub ich potomków. Królowie byli z
początku po prostu zwycięskimi bandytami, którym udało się narzucić
swoją dominację nad danym terytorium. Współczesne państwo wyewoluowało
ze struktur stworzonych by tę dominację zapewnić. Podobnie z własnością,
w przypadku większości aktów własności ziemi można wyśledzić ich źródła
do brutalnego przejęcia przez bandziorów, którzy później przekazywali je
swoim dzieciom, a te z kolei sprzedawały je lub dalej oddawały potomkom.
Obecny system ma swoje korzenie w przemocy, co potwierdza ciągłe
używanie przemocy przez państwo i kapitalistów, by wymusić i ugruntować
ich dominację nad społeczeństwem. Kiedy przychodzi co do czego,
dominująca klasa chętnie odkrywa swoją bandycką przeszłość i stosuje
drastyczną przemoc, by utrzymać swoje przywileje. Opanowanie większości
Europy przez Faszyzm w latach 30. lub zamach stanu Pinocheta w Chile w
1973 r. pokazuje, jak daleko potrafią się zapędzić. Jak (w troszkę innym
kontekście) pisał Piotr Arszinow:

„Państwowcy boją się wolnych ludzi. Głoszą, że bez władzy ludzie utracą
oparcie w towarzyskości, rozejdą się i powrócą do stanu dzikiego. To
oczywiście bzdura. Taki argument biorą na poważnie tylko lenie,
zakochani we władzy i pracy innych lub zaślepieni myśliciele
burżuazyjnego społeczeństwa. Wyzwolenie ludzkości rzeczywiście prowadzi
do upodlenia, jednak nie ludu, lecz tych, którzy dzięki władzy i
przywilejom żyją z pracy rąk ludu oraz krwi z żył ludu \[…\] Wyzwolenie
ludu prowadzi do zdziczenia tych, którzy żyją z jego zniewolenia.” \[The
History of the Makhnovist Movement, str. 85\]

Na anarchistach nie robi wrażenia argument, że anarchia nie byłaby
zdolna obronić się przed przejęciem władzy przez bandytów. Takie
twierdzenie ignoruje fakt, że żyjemy w społeczeństwie, w którym
spragnieni władzy już ją mają. Nie tylko działa ono jako argument
przeciwko anarchizmowi, lecz także działa przeciwko kapitalistycznym i
państwowym społeczeństwom.

Co więcej, ignoruje też fakt, że ludzie w anarchistycznym społeczeństwie
zdobyliby swą wolność poprzez obalenie wszystkich istniejących lub
niedoszłych bandytów, którzy mieli lub domagali się władzy nad innymi.
Obroniliby tę wolność wobec tych, którzy próbowali władzę przywrócić.
Zorganizowaliby się tak, by sami zarządzać swoimi sprawami, a zatem by
obalić wszelką hierarchię. A my mamy uwierzyć, że ci ludzie, po krwawej
walce o swoją wolność, spokojnie pozwoliliby nowym bandytom przejąć nad
nimi władzę? Jak wykazał Kropotkin:  

„Jedynym sposobem na osiągnięcie stanu Anarchii jest takie zachowywanie
się każdego \[i każdej\], kto jest poddany opresji tak jakby żył w
całkowitej wolności, wbrew wszelkiej władzy, która może twierdzić
inaczej \[…\] W praktyce, ekspansja terytorialna jest niezbędna, by
zapewnić stałość każdej rewolucji. Gdy mówimy o Rewolucji, chodzi nam o
połączenie tylu udanych indywidualnych i grupowych aktów buntu, by
umożliwić każdej osobie wewnątrz rewolucyjnego terytorium działanie w
całkowitej swobodzie \[…\] bez obawy, że zostanie powstrzymana lub
dotknie jej zemsta wroga, który utrzymuje dawny system \[…\] W takich
warunkach oczywiste jest, że jakikolwiek widoczny odwet mógłby i byłby
skontrowany ponowieniem tej samej rewolucyjnej działalności ze strony
dotkniętych jednostek lub grup, oraz że utrzymanie stanu Anarchii w ten
sposób byłoby o wiele łatwiejsze niż osiągnięcie stanu Anarchii tymi
samymi metodami, a w obliczu nadal niewzruszonego przeciwnika \[…\] Mają
w swojej mocy zadanie natychmiastowego szachu takiej osobie poprzez
zbojkotowanie jej i odmówienie pomocy przy pracy lub udostępnienia
jakichkolwiek swoich dóbr. Mogą też użyć wobec niej siły. Mają te
możliwości zarówno indywidualnie, jak i kolektywnie. Będąc dawnymi
buntownikami, zainspirowanymi duchem wolności lub od dziecka
przyzwyczajonymi do cieszenia się swoją wolnością, z pewnością nie
pozostaną bierni wobec czynów, które postrzegają jako złe.” \[Kropotkin,
Act for Yourselves, str. 87-8\]

Zatem wolne społeczeństwo użyłoby działań bezpośrednich, by oprzeć się
niedoszłemu władcy, tak samo, jak użyło ich, by uwolnić się od obecnych
władców. Anarchistyczne społeczeństwo byłoby zorganizowane w taki
sposób, by ułatwić takie działania bezpośrednie, jako że oparte byłoby o
sieci solidarności i wzajemnej pomocy. Krzywda jednego jest krzywdą
wszystkich i niedoszły władca miałby przeciwko sobie całe wyzwolone
społeczeństwo. W obliczu bezpośrednich działań całego ludu (które
objawiłyby się pod postacią odmowy współpracy, strajków, demonstracji,
okupacji, powstań itd.) żądny władzy miałby ogromną trudność z
narzuceniem swojej dominacji. Inaczej niż w wypadku tych
przyzwyczajonych do władzy w obecnym społeczeństwie, lud anarchistyczny
byłby społeczeństwem składającym się z buntowników, zatem bardzo trudnym
do zdominowania i podbicia.

Anarchiści wskazują jako przykład umacnianie się Faszyzmu we Włoszech,
Hiszpanii i Niemczech w latach 30. Na obszarach które miały silne ruchy
anarchistyczne, faszyści spotykali się z najsilniejszym oporem. Mimo że
w Niemczech Hitler przejął władzę praktycznie bez przeszkód, we Włoszech
i Hiszpanii faszyści musieli długo i ciężko walczyć, by przejąć
kontrolę. Anarchistyczne i anarchosyndykalistyczne organizacje zwalczały
faszystów wyjątkowo zaciekle, często bardzo skutecznie, zanim nie
zostały zdradzone przez Republikan i Marksistów. Z tego doświadczenia
historycznego anarchiści utrzymują, że anarchistyczne społeczeństwo
szybko i łatwo zwalczałoby bandytów, jako że lud byłby przyzwyczajony do
stosowania działań bezpośrednich i samozarządzania, a zatem nie miałby
żadnego zamiaru przestać ich stosować.  

Co do argumentu, że samozarządzanie doprowadziłoby do władzy
„charyzmatycznych” przywódców, to rozumowanie jest zdumiewające. Tak
jakby hierarchiczne struktury nie były oparte na strukturach
przywódczych i nie wymagały charyzmatycznego przywódcy! Taki argument z
założenia sam sobie zaprzecza – jak również ignoruje naturę
współczesnego społeczeństwa i jego strukturę władzy. To właśnie nie
masowe zgromadzenia są dominowane przez przywódców, lecz raczej
hierarchiczne struktury są naturalną wylęgarnią dyktatorów. Wszyscy
wielcy dyktatorzy tego świata stali na czele hierarchicznych
organizacji, nie tych, które miały horyzontalne, wolnościowe struktury.
Hitler, na przykład, nie doszedł do władzy przy pomocy organizacji
libertariańskiej. Zamiast tego, wykorzystał wysoce scentralizowaną i
zhierarchizowaną partię, by przejąć kontrolę nad wysoce scentralizowanym
i zhierarchizowanym państwem. To właśnie pozbawienie władzy ludu w
kapitalistycznym społeczeństwie prowadzi do tego, że lud sam zwraca się
do przywódców, by działali za niego, skąd w naturalny sposób powstają
„charyzmatyczni” przywódcy. Anarchistyczne społeczeństwo, dając władzę
wszystkim, utrudniłoby, nie ułatwiło dojście do władzy przywódcy –
niewielu, o ile ktokolwiek, chciałoby poświęcić się i zanegować własne
ja dla zysku kogoś innego.  
  
Jak widać na podstawie tego, co napisaliśmy powyżej, anarchiści uważają,
że anarchistyczne społeczeństwo musi bronić się przeciwko próbom
przywrócenia państwa i własności prywatnej. Kwestia obrony
anarchistycznego społeczeństwa została omówiona w kolejnej sekcji, więc
nie będziemy tego robić tu.

Nasza dyskusja o żądnych władzy oczywiście powiązana jest z bardziej
ogólnym pytaniem o to, jak etyczne zachowania byłyby wynagradzane w
anarchistycznym społeczeństwie. Innymi słowy, czy anarchistyczne
społeczeństwo zachowałoby stabilność, czy przejęliby kontrolę ci, którzy
są pozbawieni moralności?  
  
To właśnie jeden z najbardziej przerażających aspektów życia w świecie,
w którym gorączka zdobywania bogactwa jest jednym z najważniejszych
aspektów życia – to, co dzieje się z ludźmi, którzy w życiu podążają
ścieżką moralności.  
  
W kapitalizmie moralnie dobrzy zazwyczaj nie odnoszą sukcesów takich jak
ci, którzy wbijają innym nóż w plecy, obcinają wydatki, dopuszczają się
oszustw finansowych, równają swoich konkurentów z ziemią i przeżywają
swoje życia, zważając jedynie na profity, jednak przeżywają. Lojalność
wobec firmy lub grupy, stawanie na głowie, by służyć innym, podawanie
pomocnej dłoni tym, którzy jej potrzebują, stawianie przyjaźni ponad
żądzą pieniądza nie mają żadnego znaczenia, gdy przychodzą rachunki.
Ludzie, którzy działają moralnie w kapitalistycznym społeczeństwie,
spotykają się zazwyczaj z katami i sankcjami. Prawda jest taka, że
kapitalistyczny rynek nagradza nietyczne zachowania, gdyż zazwyczaj dąży
do redukcji kosztów i daje tym, którzy to robią przewagę nad
konkurencją.

Inaczej jest w wolnym społeczeństwie. Anarchizm jest oparty na dwóch
podstawach współpracy, równym dostępie do władzy i równym dostępie do
zasobów. Wszyscy, którzy żyją w anarchistycznym społeczeństwie,
niezależnie od tego, co robią lub jaki typ pracy wykonują, mają prawo do
korzystania z bogactwa społeczeństwa. To, czy społeczność przetrwa i
będzie prosperować, zależy od wspólnych wysiłków ludzi należących do tej
społeczności. Moralne zachowania staną się normą w anarchistycznym
społeczeństwie; ci, którzy działają w sposób etyczny, będą nagradzani
poprzez zyskanie wśród społeczności dobrej reputacji i poprzez to, że
inni chętnie będą z nimi współpracować i ich wspomagać. Ludzie, którzy
oszczędzają kosztem innych, próbują przejąć nad innymi władzę, odmawiają
współpracy na równych zasadach lub w inny sposób działają niemoralnie,
stracą reputację w anarchistycznym społeczeństwie. Ich sąsiedzi i
współpracownicy nie będą chcieli z nimi współpracować (lub ograniczą
współpracę do minimum) i podejmą inne formy bezprzemocowych działań
bezpośrednich, by wykazać, że ich zachowanie było niewłaściwe.
Przedyskutują problem z niemoralną osobą i będą usiłować przekonać ją,
że postąpiła źle. W społeczeństwie, w którym zagwarantowane są
podstawowe środki życia, ludzie staraliby się działać moralnie, gdyż
moralne zachowanie umacnia dobrą reputację jednostek pośród takiej
społeczności. Kapitalizm i moralność są wzajemnie sprzecznymi
koncepcjami; anarchizm zachęca i nagradza moralne zachowania.

A zatem, jak widać, anarchiści utrzymują, że wolne społeczeństwo nie
musiałoby obawiać się bandytów, „charyzmatycznych” przywódców lub osób
pozbawionych moralności. Anarchistyczne społeczeństwo byłoby oparte na
współpracy wolnych jednostek. Mało prawdopodobnym jest, że tolerowałyby
one takie zachowania i z pewnością wykorzystałyby działania bezpośrednie
oraz samoorganizację społeczną oraz ekonomiczną, by je zwalczyć. Co
więcej, natura wolnej współpracy nagradzałaby moralne czyny, jako że
byłyby odwzajemniane przez resztę społeczności.
