#### I.4.1 Jaki jest cel działalności gospodarczej w anarchizmie?

Podstawowym celem działalności gospodarczej w anarchistycznym
społeczeństwie jest dopilnowanie tego, by produkowane było to, czego
potrzebujemy, a także, by nasza konsumpcja była w pełni naszej własnej
kontroli, a nie na odwrót. Ta druga część może wydać się trochę
niezrozumiała --- jak konsumpcja może nas kontrolować? Wydaje nam się,
że poddajemy się konsumpcji dobrowolnie i nikt nas do tego nie zmusza.
Nieoczywistością jest to, że w kapitalizmie nie jest to do końca prawda.
By przetrwać, kapitalizm **musi** się rozszerzać, **musi** kumulować
coraz więcej zysków. Prowadzi to do absurdalnych skutków ubocznych,
jakim na przykład jest przemysł reklamowy. Oczywistością jest to, że
producent chce dać znać konsumentom, co oferuje, lecz kapitalizm
wyolbrzymia reklamę do tego stopnia, że wmawia nam potrzeby, które w
rzeczywistości nie istnieją.

Zatem aktywność gospodarcza w anarchistycznym społeczeństwie polega na
produkcji dóbr w takich ilościach, jakie są potrzebne, a nie jak w
kapitalizmie, ciągłej produkcji dla nakręcania rynku. Produkcja, cytując
Kropotkina, powinna stać się „sługą konsumpcji; powinna dopasowywać się
do potrzeb klienta, a nie stawiać mu warunki" \[**Act fot Yourselves**,
str. 57\]. Pomimo że podstawą w sytuacji ekonomicznej w anarchistycznym
społeczeństwie jest doprowadzenie do dobrobytu --- np. zaspokajając
indywidualne potrzeby --- bez wzbogacania przy okazji kapitalistów czy
innych pasożytów, jest ona dużo bardziej złożona. Tak, anarchistyczne
społeczeństwo będzie dążyć do stworzenia wspólnoty, gdzie każdy będzie
miał warunki do godnego życia. Tak, będzie skupiać się na wyeliminowaniu
ubóstwa, nierówności, prywatnego zysku i społecznego marnotrawstwa oraz
zaniedbania, ale to wciąż chodzi o coś więcej.

Chodzi o możliwość bycia wolną jednostką, która może wyrażać siebie w
trakcie oraz bez „zatrudnienia". Co w końcu jest najważniejszym
elementem miejsca pracy? Zwolennicy kapitalizmu powiedzą, że dochody,
które ono gwarantuje; inni powiedzą, że stworzone towary czy inne dobra.
A przecież najważniejszy w miejscu pracy jest **pracownik**. To, co
przytrafia się mu na miejscu pracy, ma wpływ na całe jego życie i nie
można tego ignorować.

Zatem dla anarchistów „prawdziwe bogactwo składa się z rzeczy
użytecznych i pięknych, z rzeczy, które przykładają się do stworzenia
otoczenia inspirującego do życia. Celem anarchistów jest najbardziej
wolna ekspresja utajonych mocy jednostki, a jest to możliwe jedynie w
społeczeństwie, gdzie ludzie mogą wybierać wolność pracy, jej tryb i
warunki. Efekt pracy osoby tworzącej stół, budującej dom, uprawiającej
ziemię jest tym, czym obraz jest dla artysty i czym odkrycie dla
naukowca --- skutkiem inspiracji, intensywnej chęci i silnego
zainteresowania pracą jako mocą twórczą." \[Emma Goldman, **Red Emma
Speaks**, strony 53-54\]

Przekładanie „wydajności" ponad wszystko inne, co kapitalizm twierdzi,
że robi (chociaż naprawdę najbardziej ceni **zysk**, a przeszkadza
rozwijać kontrolę robotniczą, która tą efektywność zwiększa, szkodząc
władzy i zyskom) oznacza rezygnację z człowieczeństwa i indywidualności.
Bez doceniania wdzięku i piękna nie ma przyjemności z tworzenia rzeczy i
ich posiadania. Nasze życie staje się bardziej męczące niż bogatsze
dzięki „postępowi". Jak dana osoba może być dumna ze swojej pracy, gdy
umiejętności i troska uważane są za luksus (jeśli nie są szkodliwe dla
„wydajności" i zysków oraz władzy kapitalisty)? Nie jesteśmy maszynami.
Potrzebujemy rzemiosła, a anarchista uznaje to i bierze pod uwagę w
swojej wizji wolnego społeczeństwa.

Oznacza to, że w anarchistycznym społeczeństwie działalność gospodarcza
jest procesem, w którym tworzymy to, co jest zarówno przydatne, **jak
i** piękne, by wspierać jednostki. Jak ujął to Oscar Wilde --- ludzie
zawsze stworzą to, co jest piękne. Taka produkcja będzie opierać się o
„rozpoznanie potrzeb ludzkości i spełnienie ich w sposób najmniej
marnujący ludzką energię" \[Piotr Kropotkin, **The Conquest of Bread**,
str. 175\]. Anarchistyczne idee ekonomiczne są takie same jak to, czym
powinna być ekonomia polityczna, a czym w istocie nie jest, mianowicie
„podstawą wszelkiej ekonomii politycznej, studium najkorzystniejszych
warunków dla dostarczania społeczeństwu największej ilości użytecznych
produktów przy pomocy najmniejszego marnotrawstwa ludzkiej energii" (i,
musimy dziś dodać, przy najmniejszym niszczeniu natury)\[str. 144\].

Anarchiści zarzucają kapitalizmowi marnowanie ludzkiej energii i czasu,
przez jego bezsensowny charakter i działanie --- energii, która mogłaby
być wykorzystana na tworzenie czegoś pięknego (zarówno pod względem
indywidualności, jak i efektów pracy). W kapitalizmie „trudzimy się,
żyjąc, by móc żyć, trudząc się"\[William Morris, **Useful Work Versus
Useless Toil**, str. 37\].

Ponadto musimy podkreślić, że celem działalności gospodarczej w
społeczeństwie anarchistycznym **nie** jest stworzenie równości wyników
--- tj. każdy otrzymuje dokładnie takie same dobra. Jak zauważyliśmy w
sekcji A.2.5, taka „wizja równości", przypisywana socjalistom przez
prokapitalistów, wskazuje bardziej na ubóstwo, zarówno wyobraźni, jak i
etyki, krytyków socjalizmu, niż prawdziwą relację idei socjalistycznych.
Anarchiści, podobnie jak inni socjaliści, popierają równość w celu
maksymalizacji wolności, w tym wolności wyboru między opcjami
zaspokajania potrzeb.

Traktowanie ludzi jako równych sobie oznacza szanowanie ich pragnień i
interesów, uznanie ich prawa do równej wolności. Zmuszanie ludzi do
konsumpcji takiej samej ilości dóbr nie szanuje ich równego prawa do
rozwijania potrzeb według własnych upodobań. A zatem znaczy to równość
szans, a nie narzucenie wymyślonego minimum (lub maksimum) na
poszczególne jednostki. Traktowanie odrębnych jednostek równo oznacza
uznanie tej odrębności, a nie jej zaprzeczenie.

Tak więc prawdziwym celem działalności gospodarczej w anarchizmie jest
zapewnienie, „by każdy człowiek posiadał materialne i moralne środki,
aby rozwinąć swoje człowieczeństwo" \[Michał Bakunin, **The Political
Philosophy of Bakunin**, str. 295\]. A nie możesz rozwinąć swojego
człowieczeństwa, jeśli nie możesz się swobodnie wyrazić. Nie trzeba
dodawać, że traktowanie odrębnych ludzi „równorzędnie" (tj. identycznie)
jest po prostu złe. Nie można dopuścić, by 70-letnia staruszka
wykonywała to samo co 20-letni młodzieniec i otrzymywała za to
identyczne wynagrodzenie. Nie, anarchiści nie chcą takiej „równości",
która jest efektem matematycznej etyki kapitalizmu, a nie efektem
anarchistycznej idei. Taki schemat jest obcy wolnemu społeczeństwu.
Równość, której pragną anarchiści, jest równością społeczną, opartą na
kontroli nad decyzjami, które cię dotyczą. Celem anarchistycznej
działalności gospodarczej jest zatem dostarczenie dóbr niezbędnych do
„równej wolności dla wszystkich, równości warunków, które pozwolą
każdemu robić, co chcą" \[Errico Malatesta, **Life and Ideas**, str.
49\]. Tak więc anarchiści „nie żądają nie naturalnej, ale społecznej
równości jednostek, jako warunku sprawiedliwości i fundamentów
moralności" \[**The Political Philosophy of Bakunin**, str. 249\].

W czasach kapitalizmu ludzie, zamiast kontrolować produkcję, sami są
przez nią kontrolowani. Anarchiści chcą to zmienić --- pragną stworzyć
ekonomiczną sieć, która pozwoli na maksymalizację wolnego czasu
jednostek, aby mogły wyrażać i rozwijać swoją indywidualność (lub
„stworzyć to, co piękne"). Zamiast więc dążyć do tego, by ciągle
produkować, bo gospodarka zawali się, jeśli tego nie będziemy robić,
anarchiści chcą zapewnić nam to, co jest użyteczne w sposób, który
wyzwala jednostkę i wzmacnia ją we wszystkich aspektach jej życia.
Podzielają to pragnienie z (niektórymi) klasycznymi liberałami i
całkowicie zgadzają się z twierdzeniem Humbolta, że „koniec człowieka
\[\...\] jest najwyższym i najbardziej harmonijnym rozwinięciem jego
siły do pełnej i konsekwentnej całości" \[cytat J.S. Mill, **On Liberty
and Other Essays**, str. 64\].

To pragnienie oznacza, że anarchiści odrzucają kapitalistyczną definicję
„wydajności". Anarchiści zgodziliby się z Albertem i Hahnelem w
argumentacji „skoro ludzie są świadomymi osobami, których cechy i
wynikające z nich preferencje rozwijają się w czasie, aby uzyskać
długoterminową efektywność, musimy uzyskać dostęp do wpływu instytucji
ekonomicznych na rozwój ludzi" \[**The Political Economy of
Participatory Economics**, str. 9\]. Kapitalizm, jak już wyjaśniliśmy,
jest w tej dziedzinie wysoce nieefektywny, ze względu na skutki
hierarchii i wynikającą z niej marginalizację i osłabienie większości
społeczeństwa. Jak zauważają Albert i Hahnel, „samorządność, solidarność
i różnorodność są uzasadnionymi kryteriami oceny instytucji
ekonomicznych\... Pytanie, czy konkretne instytucje pomagają ludziom w
samodzielnym zarządzaniu, różnorodności i solidarności, jest rozsądne".

Innymi słowy, anarchiści sądzą, że każda działalność gospodarcza w
wolnym społeczeństwie polega na tym, aby robić użyteczne rzeczy w taki
sposób, by dać ludziom tyle przyjemności, ile to możliwe. Celem takich
działań jest wyrażenie indywidualności tych, którzy to robią, i aby tak
się stało, muszą kontrolować sam proces pracy. Tylko samodzielne
zarządzanie może stać się środkiem wzmacniającym jednostkę i
rozwijającym jej moc.

Krótko mówiąc, wykorzystamy myśl Williama Morrisa --- w anarchistycznym
społeczeństwie użyteczna praca zastąpi bezużyteczny trud.
