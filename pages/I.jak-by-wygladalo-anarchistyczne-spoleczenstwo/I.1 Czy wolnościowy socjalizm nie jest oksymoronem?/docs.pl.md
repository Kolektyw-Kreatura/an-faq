---
media_order: ''
visible: true
---

[Notka od tłumacza: W języku angielskim słowo „libertarian” ma dwa
tłumaczenia - „wolnościowy” oraz „libertariański”. Mogą one być
stosowane zamiennie. Dla zachowania jasności tekstu używam tutaj głównie
określenia „libertariański”.]

Jednym słowem: nie. To pytanie często zadawane jest przez tych, którzy
natknęli się na tak zwaną „libertariańską” prawicę. Tak jak zostało to
opisane w sekcji A.1.3, słowo „libertariański” było używane przez
anarchistów o wiele dawniej, niż zaczęli jej używać wolnorynkowi
prawicowcy. W rzeczywistości anarchiści używają tego określenia jako
synonimu dla „anarchistyczny” od ponad 150 lat, od 1858 r. Dla
porównania, szersze zastosowanie tego terminu przez tzw.
„libertariańską” prawicę zaczęło się dopiero w latach 70. XX wieku w
USA. (poza sporadycznym używaniem go od lat 40. przez kilka pojedynczych
postaci). W rzeczywistości, poza Ameryką, określenie „libertariański”
jest nadal używane głównie jako synonim „anarchistyczny” oraz jako skrót
od „libertariańsko-socjalistyczny”. Jak pisze Noam Chomsky:

„Chciałbym tylko stwierdzić, że jeśli chodzi o terminologię, jako że
jesteśmy w USA, należy być dość ostrożnym. „Libertariański” w Stanach
Zjednoczonych ma znaczenie praktycznie odwrotne od tego, które ma
tradycyjnie w innych częściach świata. Tutaj, „libertariański” oznacza
ultraprawicowy i kapitalistyczny. W tradycji europejskiej
„libertariański” oznacza socjalistyczny. Dlatego anarchizm bywa często
nazywany „libertariańskim socjalizmem”, zatem musimy zachować szczególną
ostrożność terminologiczną.” [Reluctant Icon]

To samo z siebie nie dowodzi, że termin „libertariański socjalista” jest
wolny od sprzeczności. Jednakże, jak pokażemy dalej, twierdzenie, że
termin ten jest samozaprzeczeniem, opiera się na założeniu, że socjalizm
wymaga istnienia państwa, by istnieć oraz że jest niekompatybilny z
wolnością (a także równie błędnym założeniu, że kapitalizm jest
wolnościowy oraz, że może być bezpaństwowy). To założenie, tak jak to
często bywa z krytykami socjalizmu, jest oparte na błędnym pojęciu, czym
właściwie socjalizm jest, które powstało z winy autorytarnych
socjalistów oraz państwowego kapitalizmu Związku Radzieckiego. W
rzeczywistości to właśnie określenie „państwowy socjalizm” jest
prawdziwym oksymoronem.

Niestety, wiele osób z góry przyjmuje popularne zarówno na prawicy, jak
i lewicy założenie, że socjalizm równa się leninizm lub marksizm i
pomija bogatą i zróżnicowaną historię idei socjalistycznych, idei, które
spłynęły z komunistycznego i indywidualistycznego anarchizmu do
leninizmu. Benjamin Tucker kiedyś stwierdził: „fakt, że państwowy
socjalizm … przesłonił inne formy socjalizmu, nie daje mu w żadnym
wypadku prawa do monopolizowania idei socjalizmu” [Zamiast Książki,
str. 363-4]. Niestety, wielu lewicowców łączy się z prawicowcami, by
właśnie tak robić. W rzeczywistości prawica (i oczywiście znaczna część
lewicy) uznaje, że z definicji socjalizm to państwowa własność i
kontrola nad środkami produkcji, wraz z centralnym planowaniem
państwowej ekonomii (oraz życia społeczeństwa).

Jednak wystarczy krótkie przyjrzenie się ruchowi socjalistycznemu, by
przekonać się, że łączenie socjalizmu z własnością i kontrolą państwową,
nie jest w nim zbyt popularne. Na przykład anarchiści, wielu socjalistów
gildyjnych, komunistów rad (oraz innych wolnościowych marksistów), jak i
zwolenników Roberta Owena całkowicie odrzucali własność państwową.
Anarchiści zauważyli, że środki produkcji nie zmieniły swojej formy jako
kapitał, kiedy kontrolę nad nimi przejęło państwo, tak samo, jak nie
zmieniła się natura pracy najemnej, kiedy to państwo zaczęło zatrudniać
pracowników (dla przykładów zobacz sekcję H.3.13). Dla anarchistów
państwowa własność kapitału nie jest nawet w najmniejszym stopniu
socjalistyczna. Tak naprawdę, z czego Tucker zdawał sobie doskonale
sprawę, państwowa własność zmieniła wszystkich w proletariuszy (poza
partyjnymi biurokratami) – zdecydowanie niepożądany skutek dla ideologii
dążącej do wyeliminowania niewolnictwa płacowego!

Co zatem oznacza socjalizm? Czy jest kompatybilny z ideałami
libertariańskimi? Co tak naprawdę oznaczają słowa „libertariański” i
„socjalizm”? Kuszące jest używanie definicji jako punktu wyjścia, musimy
jednak podkreślić, że taka metoda wywołuje problemy, jako że różne
słowniki mają różne definicje oraz że rzadko są to dzieła politycznie
dopracowane. Jeżeli użyjemy jednej definicji, zaraz kto inny zaprzeczy,
podpierając się inną, która bardziej mu odpowiada. Na przykład
„socjalizm” często definiowany jest jako „państwowa własność zasobów” a
„anarchia” jako „nieład”. Żadna z tych definicji nie przydaje się, gdy
dyskutujemy o ideologiach politycznych, w szczególności o anarchizmie,
skoro żadna forma anarchizmu nie byłaby zgodnie z taką definicją
socjalistyczna ani żadna przecież nie dąży do nieładu. Zatem użycie
słownika nie stanowi końcowego argumentu w dyskusji i jest często mylące
w kontekście polityki.

Libertarianin jest jednak zazwyczaj definiowany jako ktoś, komu bliskie
są ideały wolności, w szczególności indywidualnej wolności myśli i
czynów. Takiej wolności socjalizm może jedynie sprzyjać, ułatwiając
ludziom zdobywanie środków do życia. Dzieje się tak dlatego, że w takiej
sytuacji ludzie dobrowolne się zrzeszają jako równi sobie. Jak pisali
John Most oraz Emma Goldman, „system komunizmu logicznie wyklucza
istnienie jakichkolwiek relacji między panem a sługą, zatem tak naprawdę
oznacza anarchizm” [“Talking about Anarchy”, s. 28, Black Flag, nr.
228, s. 28]. Innymi słowy, opierając się na dobrowolnych zrzeszeniach i
samozarządzaniu w każdym aspekcie życia, anarchistyczna forma socjalizmu
może być tylko i wyłącznie libertariańska.

A zatem istnieje powód, dla którego anarchiści używają określania
„libertariański” od ponad 150 lat! Ponadto, dlaczego przyjmujemy, że
niedawne przywłaszczenie sobie tego słowa przez prawicę ma być normą? To
sugeruje, że własność prywatna służy bronieniu wolności osobistej, nie
ją niszczy. Takie założenie jest błędne, co anarchiści głosili już od
samego początku istnienia anarchizmu jako ideologii socjopolitycznej.
Tak jak wcześniej mówiliśmy (dla przykładów patrz sekcja B.4),
kapitalizm odbiera wolność myśli i czynów w miejscu pracy (chyba że jest
się szefem). Jak elokwentnie zauważył pewien zagorzały zwolennik
kapitalizmu (oraz klasyczny liberał często określany jako ojciec
prawicowego „libertarianizmu”), kapitalista „oczywiście egzekwuje swoją
władzę nad pracownikami” i chociaż „nie może egzekwować jej
bezwzględnie” dzięki rynkowi, jednak w ramach tego ograniczenia
„przedsiębiorca może do woli popuścić cugli swoich zachcianek” i
„zwolnić pracowników od ręki” [Ludwik von Mises, Socjalizm, str. 443 i
str. 444]. Prawicowi „wolnościowcy” są całkowicie ślepi na niszczące
wolność hierarchie powiązane z własnością prywatną, co pewnie nie jest
zaskakujące, jako że są fundamentalnie prokapitalistyczni i
antysocjalistyczni (również mało zaskakujące jest to, że prawdziwi
wolnościowcy często nazywają ich „własnościowcami”). Jak poprawnie
zauważa lewicowy ekonomista Geoffrey M. Hodgson:  

„Zgodnie z ich własną logiką [tacy] indywidualiści rynkowi zmuszeni są
zignorować strukturę organizacyjną firmy lub błędnie założyć, że
wewnątrz niej istnieją rynki. W innym wypadku byliby zmuszeni przyznać,
że system tak dynamiczny, jak kapitalizm opiera się na sposobie
organizacji, z którego rynki są całkowicie wykluczone […] To […]
pozwala indywidualistom rynkowym na ignorowanie rzeczywistości
nierynkowych organizacji w sektorze prywatnym […] Mogą zatem ignorować
rzeczywistość kontroli i władzy wewnątrz kapitalistycznej korporacji,
jednocześnie krytykując biurokrację sektora publicznego i centralne
planowanie.” [Economics and Utopia, str. 85-6]

Perspektywa własnościowców nieuchronnie generuje ogromne sprzeczności,
takie jak przyznanie, że zarówno państwowa, jak i prywatna własność mają
identyczny monopol na zarządzanie danym obszarem, przy jednoczesnym
sprzeciwianiu się tylko tej pierwszej (patrz sekcja F.1). Jak od zawsze
wykazują anarchiści, hierarchiczne relacje społeczne wynikające z
własności prywatnej nie mają nic wspólnego z wolnością osobistą.
Wyeliminowanie państwa, lecz pozostawienie własności prywatnej nie
byłoby zatem krokiem do przodu: „Świetny interes byśmy ubili, niszcząc
państwo i zastępując je masą innych małych państewek! To jak zabicie
potwora o jednej głowie i pozostawienie przy życiu potwora o tysiącu
głów!” [Carlo Cafiero, „Anarchy and Communism”, str. 179-86, The Raven,
nr 6, str. 181]

Dlatego utrzymujemy, że anarchizm to coś więcej niż bezpaństwowe
społeczeństwo, gdyż społeczeństwo pozbawione państwa jest niezbędnym
warunkiem dla anarchii, nie jest ono wystarczające – prywatne hierarchie
również ograniczają wolność. Stąd Chomsky stwierdza:  

„To wszystko jest przede wszystkim oparte o ideę, że hierarchiczne i
autorytarne struktury nie mogą uzasadnić swojego istnienia. Muszą mieć
uzasadnienie […] Na przykład, twoje miejsce pracy jest jednym z
ośrodków kontaktu i zrzeszania się. Zatem miejsca pracy powinny być
demokratycznie sterowane przez wszystkich uczestniczących […] jest
multum sposobów, w jakie ludzie wchodzą ze sobą w interakcje. Formy
organizacji i zrzeszania się, które z nich się wywodzą, muszą być w jak
największym możliwym stopniu nieautorytarne, niehierarchiczne oraz
zarządzane i sterowane przez osoby w nich uczestniczące.”[Reluctant
Icon]

A zatem anarchiści utrzymują, że prawdziwie wolnościowe idee muszą być
oparte o samorządność pracowniczą, czyli że pracownicy muszą kontrolować
i zarządzać pracą, którą wykonują, określając, gdzie i jak ją wykonują
oraz co dzieje się z owocami tej pracy, co zatem oznacza wyeliminowanie
pracy najemnej. Lub, używając słów Proudhona „obalenie proletariatu”
[Selected Writings of Pierre-Joseph Proudhon, p. 179] Jeżeli tego nie
dokonamy, większość ludzkości będzie poddana autorytarnym stosunkom
społecznym, które popierają Mises i pozostali prawicowi „libertarianie”.
Jak to opisał pewien anarchokomunista:

„To dlatego, że jednostka nie posiada samej siebie i nie pozwala się jej
być prawdziwie sobą. Jest ona zwykłym towarem na rynku, instrumentem
akumulacji kapitału – dla innych […] indywidualność jest rozciągnięta
na Prokrustesowym łożu biznesu […] gdyby nasza indywidualność została
sprowadzona do opłaty za oddychanie, jakież oburzenie wywołałoby to w
kwestii przemocy dokonanej na osobowości! A jednak nasze prawo do
jedzenia i mieszkania jest nader często uwarunkowane utratą
indywidualności. Te rzeczy dostają się pozbawionym własności milionom (i
to jak skromnie!) tylko w zamian za ich indywidualność – stają się
zwykłymi maszynami przemysłu.” [Max Bainski, „Stirner: The Ego and His
Own, str.142-151, Mother Earth, Vol. II nr 3, str. 150]

Socjalizm, jak utrzymują anarchiści, może oznaczać tylko bezklasowe i
anty-autorytarne (libertariańskie) społeczeństwo, w którym ludzie sami
decydują o swoich sprawach, zarówno jako jednostki, jak i członkowie
grup (w zależności od sytuacji). Innymi słowy, zakłada samozarządzanie
we wszystkich aspektach życia – również w pracy. Anarchistom zawsze
wydawało się dość dziwnym i co najmniej paradoksalnym, że system
„naturalnej” wolności (określenie ukute przez Adama Smitha,
przywłaszczone przez zwolenników kapitalizmu) zakłada, że znaczna
większość społeczeństwa musi sprzedawać tę wolność, by przeżyć. Zatem
logiczne jest, że aby konsekwentnie być libertarianinem, trzeba popierać
samozarządzanie, a zatem socjalizm (zobacz sekcja G.4.2). To tłumaczy
odwieczne przeciwstawianie się fałszywemu „indywidualizmowi” powiązanemu
z klasycznym liberalizmem (tzw. prawicową ideologią „wolnościową”,
znacznie trafniej dla jasności określaną jako „własnościowa”). Dlatego
Emma Goldman odrzucała „ten rodzaj indywidualizmu”, w „którego imieniu
[…] społeczna opresja jest broniona i podtrzymywana jako wartość.”
[Red Emma Speaks, str. 112]

Jak omówimy w sekcji I.3.3, uspołecznienie jest sposobem na
wyeliminowanie pracy najemnej i jest powtarzającym się motywem we
wszystkich prawdziwych formach socjalizmu. Przynajmniej w teorii,
anarchiści wskazują, że państwowy socjalizm nie eliminuje pracy
najemnej, lecz raczej ją upowszechnia. W rzeczywistości, państwowy
socjalizm jasno pokazuje, że socjalizm musi być wolnościowy, nie
państwowy. Gdyż jeżeli miejsce pracy należy do państwa, wówczas nie
należy ono do pracowników, zatem nie będą oni mieli możliwości zarządzać
swoją pracą, tylko będą podwładnymi państwa jako szefa. Ponadto,
zastąpienie klasy kapitalistycznych posiadaczy przez państwowych
biurokratów w żadnym wypadku nie eliminuje pracy najemnej; tak naprawdę
często czyni ją jeszcze gorszą. Zatem „socjaliści”, którzy domagają się
upaństwowienia środków produkcji, wcale socjalistami nie są (co oznacza,
że Związek Radziecki i inne tzw. „socjalistyczne” państwa nie są
socjalistyczne tak samo, jak stronnictwa, które chcą nacjonalizacji).

Próby połączenia socjalizmu z państwem są błędnym zrozumieniem natury
socjalizmu. Podstawową zasadą socjalizmu jest to, że (społeczne)
nierówności między jednostkami muszą być obalone, aby zapewnić wszystkim
wolność (naturalne nierówności nie mogą być obalone, i nie dążą do tego
anarchiści). Socjalizm, jak określił to Proudhon, jest „ponad wszystko
egalitarny” [No Gods, No Masters, vol. 1, str. 57]. To odnosi się
również do nierówności we władzy, w szczególności władzy politycznej. A
każdy system hierarchiczny (w szczególności państwo) jest naznaczony
nierównościami we władzy – ci u góry (wybrani lub nie) mają więcej
władzy niż ci u dołu. Stąd poniższe komentarze, sprowokowane wyrzuceniem
anarchistów z socjaldemokratycznej Drugiej Międzynarodówki:  

„Możnaby stwierdzić z całą pewnością, że jesteśmy socjalistami w
najlogiczniejszym i najpełniejszym wymiarze tego słowa, jako że wymagamy
dla każdej osoby nie tylko całości bogactwa społeczeństwa, lecz także
jej części władzy społecznej, innymi słowy prawdziwej zdolności tej
osoby do wywierania odczuwalnego wpływu, razem z wpływem wszystkich
innych na zarządzanie sprawami publicznymi.” [Malatesta i Hamon, Dz.
Cyt., vol. 2, str. 20]

Wybieranie kogoś, by zarządzał sprawami publicznymi za ciebie, nie
oznacza posiadania części władzy społecznej. Jest to, używając słów
Emila Pouget (głównego francuskiego anarcho-syndykalisty) „akt
abdykacji”, oddanie władzy w ręce nielicznych. [Dz. Cyt., str. 67]. To
oznacza, że „jakakolwiek władza polityczna nieuchronnie tworzy sytuację
uprzywilejowania dla tych, którzy ją egzekwują. Zatem pogwałca, od
samego początku, zasadę równości” [Wolin, Nieznana Rewolucja, str.
249]

Z tej krótkiej dyskusji, widzimy powiązania pomiędzy libertarianizmem, a
socjalizmem. Bycie prawdziwym libertarianinem wymaga od ciebie
popierania pracowniczej kontroli, bo w przeciwnym wypadku popierasz
autorytarne relacje społeczne. Aby popierać pracowniczą kontrolę, z
definicji musisz zapewnić, że pracownicy posiadają (a zatem kontrolują)
środki, którymi produkują i dystrybuują dobra, które wytwarzają. Bez
własności, nie mogą naprawdę kontrolować własnych działań ani owoców
swojej pracy. Sytuacja, w której pracownicy posiadają środki produkcji i
dystrybucji dóbr, to socjalizm. Zatem by być prawdziwym wolnościowcem,
musisz być socjalistą.

Podobnie, prawdziwy socjalista musi popierać indywidualną wolność myśli
i działania, w przeciwnym wypadku pracownicy posiadają środki produkcji
i dystrybucji tylko z nazwy. Jeżeli państwo posiada środki niezbędne do
życia, wówczas pracownicy ich nie posiadają i nie mają możliwości
zarządzać własną działalnością. Tak jak to pokazuje doświadczenie z
Rosji pod rządami Lenina, własność państwowa szybko powoduje państwową
kontrolę i wytworzenie się klasy biurokratów, którzy wyzyskują i
uciskają pracowników nawet w większym stopniu niż ich dawni szefowie.
Jako że podstawowym założeniem socjalizmu jest, że obalenie nierówności
międzyludzkich prowadzi do wolności, bezsensownym byłoby dla socjalisty
popieranie jakiejkolwiek instytucji opartej na nierówności we władzy (a
tak jak to omówiliśmy to w sekcji B.2, państwo jest właśnie taką
instytucją). Sprzeciwianie się nierównościom i nierozszerzanie tego
sprzeciwu na nierówności we władzy, w szczególności władzy politycznej,
oznacza brak jasności rozumowania. Zatem by być prawdziwym socjalistą,
musisz być libertarianinem, popierać wolność osobistą i sprzeciwiać się
nierównościom we władzy, które tę wolność ograniczają.

A więc, zamiast być oksymoronem, określenie „libertariański socjalizm”
wskazuje, że prawdziwy socjalizm musi być wolnościowy i że
libertarianin, który nie jest socjalistą, jest po prostu hipokrytą. Jako
że prawdziwi socjaliści sprzeciwiają się pracy najemnej, muszą również
sprzeciwiać się państwu z takich samych powodów. Podobnie, konsekwentni
libertarianie muszą sprzeciwiać się pracy najemnej z takich samych
powodów, z jakich sprzeciwiają się państwu. Zatem libertariański
socjalizm odrzuca ideę państwowej kontroli nad środkami produkcji razem
z samą ideą państwa. Poprzez samozarządzanie pracownicze pozwala zadać
kres władzy, wyzyskowi i hierarchii w produkcji. To z kolei powiększy,
nie pomniejszy, wolność. Ci, którzy twierdzą inaczej rzadko postulują,
że polityczna demokracja prowadzi do mniejszej swobody niż polityczna
dyktatura.

Jeszcze jedna, ostatnia rzecz. Można by stwierdzić, że wiele anarchistów
próbuje po cichu przywrócić państwo poprzez wspólną własność środków do
życia. Tak jednak nie jest. Takie twierdzenie opiera się na pomyleniu
społeczeństwa z państwem. Wspólna własność, głoszona przez
kolektywistycznych i komunistycznych anarchistów, nie jest tym samym, co
własność państwowa. To dlatego, że jest ona oparta na horyzontalnych
stosunkach pomiędzy samymi pracownikami a „właścicielami” kapitału
społecznego (czyli całymi sfederalizowanymi społecznościami, które
zawierają w sobie też tych samych pracowników), a nie wertykalnych tak,
jak w przypadku nacjonalizacji (które występują pomiędzy biurokracją
państwową i obywatelami). Poza tym taka własność wspólna oparta jest na
umożliwieniu pracownikom zarządzania swoją pracą oraz miejscami pracy.
Oznacza to, że jest oparta na samorządności pracowniczej, a nie ją
zastępuje. Dodatkowo wszyscy członkowie anarchistycznego społeczeństwa
należą do jednej z tych trzech kategorii:

1.  pracownicy (czyli członkowie kolektywu samozatrudnionych
    rzemieślników);
2.  niezdolni do pracy (np. starzy, chorzy itp., którzy kiedyś byli
    pracownikami);
3.  młodzi (ci, którzy pracownikami dopiero zostaną).

Zatem pracownicze samozarządzanie w ramach sieci wspólnej własności jest
całkowicie zgodne z ideałami libertariańskimi i socjalistycznymi
dotyczącymi własności środków produkcji i dystrybucji dóbr przez samych
pracowników. Nie ma żadnych zaprzeczeń pomiędzy libertarianizmem a
socjalizmem, gdyż ideały libertariańskie zakładają socjalistyczne i vice
versa. Jak opisał to Bakunin w 1867 r.:

„Socjalizm bez wolności to niewola i brutalność. Wolność bez socjalizmu
to system przywilejów i niesprawiedliwość.” [Bakunin on Anarchism, str.
127]

Historia potwierdziła jego słowa. To nie libertariański socjalizm, lecz
państwowy socjalizm i libertariański kapitalizm okazały się
oksymoronami. Zarówno historycznie (w kontekście tego, kto pierwszy użył
tego słowa), jak i logicznie (w kontekście opierania się wszystkim
hierarchiom) to właśnie anarchiści powinni być nazywani libertarianami,
nie własnościowa prawica.
